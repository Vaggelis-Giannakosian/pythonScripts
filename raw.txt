Επανέρχεται σήμερα δυναμικά στο προσκήνιο το διαχρονικό ζήτημα του people management, της βέλτιστης αξιοποίησης των ανθρώπων, δηλαδή του πιο σημαντικού άυλου περιουσιακού στοιχείου κάθε οργανισμού ή επιχείρησης. Έχει παρατηρηθεί ότι η ταχύτατη ανάπτυξη νέων τεχνολογιών τις τελευταίες δεκαετίες έχει επηρεάσει τόσο μερικούς managers ώστε να εγκλωβιστούν στην αντίληψη πως η επιτυχία τους στηρίζεται στα υλικά περιουσιακά στοιχεία. Με την αντίληψη αυτή κατέληξαν να εκλαμβάνουν ως «δεδομένο» κάθε άυλο περιουσιακό στοιχείο της επιχείρησης (ανθρώπους, κουλτούρα, πελατειακές σχέσεις κ.λπ.). Η πραγματικότητα τους έχει διαψεύσει.

Περισσότερο «επικίνδυνο» θα χαρακτήριζε κανείς το γεγονός ότι οι περισσότεροι managers, αν ερωτηθούν, χαρακτηρίζουν την εταιρεία τους πελατοκεντρική, άρα και ανθρωποκεντρική. Δυστυχώς όμως, στις περισσότερες των περιπτώσεων, δεν συνειδητοποιούν ότι τα θέματα των ανθρώπων δεν είναι πια μόνο ευθύνη του τμήματος διαχείρισης ανθρώπινου δυναμικού, αλλά και κάθε υπεύθυνου τμήματος με συγκεκριμένους στόχους. Αν αυτό ίσχυε, τότε θα περιορίζονταν σημαντικά οι περιπτώσεις κατά τις οποίες, μπροστά στη διαπίστωση ότι οι πωλήσεις δεν αγγίζουν τους προκαθορισμένους στόχους, οι managers οδηγούνται στην έσχατη λύση της απόλυσης εργαζομένων. Κανείς βεβαίως δεν αμφισβητεί το γεγονός ότι στο πλαίσιο της σύγχρονης οικονομίας της γνώσης, οι πιέσεις που οι επιχειρήσεις υφίστανται για προσαρμογή, αλλαγή και ευελιξία, είναι τεράστιες. Απλώς, είναι ανάγκη τα ανώτατα διευθυντικά στελέχη να συνειδητοποιήσουν ότι η λύση των περικοπών θέσεων εργασίας μπορεί να φέρει μόνο προσωρινό όφελος στον οικονομικό ισολογισμό.